+++
title = 'Rahvuskonservatiivide katsest monopoliseerida demokraatiat'
tags = ['']
slug = 'katse-monopoliseerida-demokraatiat'
image = 'images/cc-by_gen-vagula.jpg'
date = "2016-02-15T18:00:00"
description = 'Ma usun, et suur osa probleemist on selles, et meid on tõmmatud mingitesse vähem põhimõttelistesse võitlustesse, mida on lihtsam läbi viia ja mille puhul võtavad sisulise vastutuse mingid muud instantsid kui meie ise. Seejuures käib mulle tõsiselt närvidele, et kui üksainus ebalev erand välja arvata, siis on meie toonast agendat nüüd monopoliseerimas rahvuskonservatiivid.'
disableComments = true
+++

Kirjutan, et meenutada meie kunagise liikumise olemasolu ja kutsun
üles mõtlema selle seisu üle praegu.

Mõteldes pakun taustsüsteemiks meile kõigile armsa Varro Vooglaiu ja
SAPTKi tegevuse. Nad teevad sisuliselt sedasama, mida meie tegime
2012. aastal [1], isegi nende väited ja argumendid on samad, nad isegi
näevad oma tegevuse juurtena meie liikumist [2], aga ei taha korrata
meie vigu. [3]

Mina nägin toona meie liikumise eesmärgina ravida demokraatiat mingil
sisulisel viisil ja kui ma loen toonaseid tekste [4], siis ei jää mul
erilist kahtlust, et jutt oli vastutusvõimelisest, läbipaistvast ja
töötavast rahvademokraatiast ja mitte mingist püüdest kehtestada uut
eliiti demokraatia sildi all.

Me ei salanud toona ka oma mõnevõrra vasakpoolset kallutatust. Kui ma
mõtlen, mis on praeguseks meie liikumise ja sellega seotud võrgustike
suhtumine demokraatiasse, siis on justkui toonastest taotlustest
taandutud nii tänavademokraatia (alates ACTAst kuni Occupyni) kui
digidemokraatia (Täna Otsustan Minast kuni Rahvakoguni) mõttes.

Ma usun, et suur osa probleemist on selles, et meid on tõmmatud
mingitesse vähem põhimõttelistesse võitlustesse, mida on lihtsam läbi
viia ja mille puhul võtavad sisulise vastutuse mingid muud instantsid
kui meie ise. Seejuures käib mulle tõsiselt närvidele, et kui üksainus
ebalev erand välja arvata [5], siis on meie toonast agendat nüüd
monopoliseerimas rahvuskonservatiivid. [6]

Tegelikult on igasugu rahvademokraatiaga seotud nähtused Euroopas
üldiselt tuure kogumas. Ma ise olen samuti veendunud, et Euroopa
probleemide ületamise võti pole demokraatiast loobumise teel kõige
euroopaliku hävitamine, [7] vaid just rohkem sedasama "maagilist"
demokraatiat, mida meiegi 2012. aastal nõudsime. Ja minu isiklik
veendumus on see, et meiesugused ei tohiks lasta demokraatiat
monopoliseerida rahvuskonservatiividel, sest see jätab meile eksliku
mulje, nagu jääks üle ainult pöörduda stalinismi ja loobuda mh neist
asjadest, mille eest me (või vähemalt mina) võitlesin nt ACTA vastu
protestides vmt.

Et "rohkem demokraatiat" ei tähenda kseno- või homofoobiat, seda
mõistavad vasakpoolsed väljaspool meie napakat konnatiiki hästi ja
rahvuskonservatiivsele demokraatia monopoliseerimisele on vastasrinne
täitsa olemas, kasvõi näiteks Janis Varufakise rahvademokraatia
algatus. [8]

Ehk ma kutsun siin hetkel suht intuitsiooni põhjal kirjutades ja
puusalt tulistades vasakpoolseid loobuma kõigist neist idiootsetest
elitarismi vormidest, mida on viimasel ajal kaldutud viljelema, ja
mitte laskma konservatiividel demokraatiat monopoliseerida.

Kui selline agenda peaks tähendama mingites küsimustes
konservatiividega nõustumist, siis seda õpetlikum meile endile. Ma
arvan, et me peaks olema õppimisvõimelised.

[1] https://et.wikipedia.org/wiki/Aitab_valelikust_poliitikast  
[2] http://objektiiv.ee/usutelu-varro-vooglaiuga-eesti-riigis-peab-peremeheks-olema-rahvas/  
[3] http://www.telegram.ee/eesti/liikumine-aitab-valelikust-poliitikast-voimulolijad-puudsid-meid-naidata-vales-valguses  
[4] https://www.facebook.com/aitabvaledest/info?tab=page_info  
[5] http://uudised.err.ee/v/arvamus/2d32cd4c-a369-4579-9089-a5a78e2f43a8/mari-liis-jakobson-parim-pagulasteemaline-arutlusviis-rahvakogu-teadmatuse-loor-voi-koigi-soda-koigiga  
[6] http://www.ohtuleht.ee/717553/varro-vooglaid-pagulaste-sisseranne-rahvahaaletusele ja http://rahvahääletus.ee/  
[7] http://majandus24.postimees.ee/3580165/tusk-kardab-rahvahaaletuste-lainet  
[8] http://www.theguardian.com/commentisfree/2016/feb/05/eu-no-longer-serves-people-europe-diem25

_Tegu on kirjaga liikumise "[Aitab valelikust poliitikast](https://et.wikipedia.org/wiki/Aitab%5Fvalelikust%5Fpoliitikast)" meililisti 15. veebruaril 2016. Vt ka "[Valimisliit Vabakund lõpetab tegevuse ega osale valimistel](https://poliitika.postimees.ee/4225483/valimisliit-vabakund-lopetab-tegevuse-ega-osale-valimistel)". Päisepilt [CC-BY Gen Vagula](https://youtu.be/vxCn01ineQM)._
