+++
title = 'Mis teeb vilepuhujaks?'
slug = 'mis-teeb-vilepuhujaks'
image = 'images/instast3.jpg'
date = "2013-07-11T21:29:00"
description = 'Snowdeni paljastused kinnitasid meile dokumentaalselt seda, mida me oleme kogu aeg peljanud. Nimelt, et suurriigid jälgivad nn vaba Internetti väga laiaulatuslikult ega põrku seejuures tagasi ka kõige põhilisemate inimõiguste rikkumiste ees. See on oluline info ja Snowden on pesueht vilepuhuja.'
disableComments = true
+++

Ma ei saa kuidagi nõustuda president Toomas Hendrik Ilvese seisukohaga [1], et vilepuhuja staatuse ärateenimiseks peab inimene tegema veel midagi muud, kui tooma koos asjakohaste tõenditega avalikkuse ette mõne üldsuse eest varjatud olulise saladuse.

Snowdeni paljastused kinnitasid meile dokumentaalselt seda, mida me oleme kogu aeg peljanud. Nimelt, et suurriigid jälgivad nn vaba Internetti väga laiaulatuslikult ega põrku seejuures tagasi ka kõige põhilisemate inimõiguste rikkumiste ees. See on oluline info ja Snowden on pesueht vilepuhuja.

Ilves kritiseerib aga Snowdenit selle eest, et ta peidab end ühendriikide eest Hongkongis ja Venemaal. Ütleb, et see pole ühele õigele vilepuhujale kohane. Seejuures toob ta häirekella lööja musterkujuks Daniel Ellsbergi, kes võitis omal ajal vilepuhumise kohtuasjas ühendriike. Ent seesama Ellsberg ütleb Snowdeni kohta: «Paljud alavääristavad Edward Snowdenit võrdluses minuga, sest ta lahkus riigist, otsis varjupaika ega olnud valmis kaitsma end kohtus nagu tegin mina. Ma ei nõustu sellega. See Ameerika, kuhu mina otsustasin jääda, oli teistsugune Ameerika ja see oli kaua aega tagasi.» [2]

Vilepuhujatel on ühiskonnas oluline roll, sest nad raputavad meid välja liigsest usaldavusest ja sunnivad mõtlema kriitiliselt. Sellel on otsene mõju ühiskonna tervisele ja pikemas perspektiivis aitab vilepuhumine kaasa valitsemise läbipaistvamaks muutmisele.

Ühendriikides on seoses Snowdeni afääriga tuvastatud juba ka mõõdetavaid muutusi avalikus arvamuses. Kui 2010. aastal leidis 63 protsenti valimist, et valitsus ei lähe jälgimisega liiga kaugele, siis praeguseks on nii arvavate inimeste hulk juba kahanenud 45 protsendi peale. [3]

Vilepuhuja isik on õigupoolest relevantne ainult sel määral, et selle alusel saab hinnata, kas lekitatud andmed on usaldusväärsed. Kui me oleme juba veendunud, et Snowden neid dokumente ise arvutis kokku ei luuletanud, siis ei peaks meid tema isikuomadused ja eluvalikud rohkem huvitama.

Samamoodi, nagu ei huvita meid absoluutselt, mis oli Silver Meikari tegelik motiiv prokuratuuri uksest sisse astudes.

Vilepuhujatele pole vaja anda stiilipunkte, on vaja keskenduda paljastuste sisule.

[1] http://www.postimees.ee/1296630/ilves-euroopa-voiks-nordimust-veidi-taltsutada  
[2] http://www.washingtonpost.com/opinions/daniel-ellsberg-nsa-leaker-snowden-made-the-right-call/2013/07/07/0b46d96c-e5b7-11e2-aef3-339619eab080_story.html  
[3] http://www.sfgate.com/technology/businessinsider/article/Edward-Snowden-s-Leaks-Have-Caused-A-Massive-4656703.php  

_Artikkel ilmus [11. juulil 2013](https://arvamus.postimees.ee/1297560/mart-poder-mis-teeb-vilepuhujaks) ajalehe Postimees arvamusportaalis._
